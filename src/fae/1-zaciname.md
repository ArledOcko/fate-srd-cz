# Začínáme!

Pamatujete si na ty knihy, kde pubertální čaroděj bojuje proti Temnému Pánovi Zla? Na ten film, ve kterém trpaslíci bojují, aby od draka získali zpět svou domovskou horu? Nebo na ten animovaný seriál o rytířích a jejich armádě klonů napravujících špatnosti napříč galaxií?

Nebyly všechny *úžasné*?

Toto je vaše šance vstoupit do rolí hrdinů takovýchto příběhů.

*Zrychlená edice Fate* je stolní hra na hraní rolí, v níž se sejdete se svými přáteli, abyste si vyprávěli příběhy plné nebezpečí, vzrušení a dobrodružství. Možná jste už dříve podobné hry hráli – *Dungeons&Dragons* (v ČR třeba *Dračí doupě*) je jedna z velmi rozšířených – ale pokud ne, nestrachujte se; tato kniha vás vším provede.

Toto je vše, co budete k hraní potřebovat:

* **Tři až pět lidí**. Jeden z vás bude **vypravěčem**, ostatní **hráči**. Později řekneme, co to znamená. 
* **Fate kostky**, alespoň čtyři, ideálně čtyři na osobu. Fate kostky jsou zvláštní druh šestistěnných kostek, které mají na dvou stranách symbol plus (<span class="fate-font">+</span>), na dvou stranách symbol mínus (<span class="fate-font">-</span>) a na dvou stranách jsou prázdné (<span class="fate-font">0</span>). Můžete je sehnat v různých herních a fantasy obchodech, často pod jejich původním názvem Fudge kostky. Pro potřeby Fate je budeme dále nazývat Fate kostky, ale nazývejte si je jak je libo. Evil Hat nabízí Fate kostky k prodeji na www.evilhat.com (u nás je jako Fudge kostky prodává např. **www.fantasyobchod.cz** nebo **https://www.tomovyhry.cz**).
* **Balíček Osudu** od Evil Hat je alternativou k Fate kostkám. Jedná se o balíček karet, které napodobují pravděpodobnost Fate kostek a jsou navržené k použití stejným způsobem, jako Fate kostky.
* **Kartu postavy**, jednu na každého hráče. Můžete si ji stáhnout z *www.evilhat.com* (česká verze je na *www.d20.cz* ve *Fate: materiály ke stažení*)
* **Poznámkové** nebo **lepící papírky** nebo podobné malé kartičky.
* **Žetony na body osudu**. To mohou být pokerové žetony, korálky, mince nebo cokoliv podobného. Sežeňte si jich dost – asi tak 30 nebo 40.

A teď si pojďme promluvit o tom, jak *Zrychlený Fate* použít ke společnému vyprávění příběhů. 

::: card
Pokud nechcete používat Fate kostky, nemusíte — jakákoliv sada normálních šestistěnných kostek bude fungovat. Pokud budete používat obyčejné kostky, považujte 5 a 6 za <span class="fate-font">+</span>, 1 a 2 za <span class="fate-font">-</span> a 3 a 4 za <span class="fate-font">0</span>.
:::
