# Být vypravěčem

Vypravěč má odpovědnost za mnoho věcí, jako je předkládat hráčům konflikty, kontrolovat PV a pomáhat všem používat pravidla na řešení situací ve hře. 

Pojďme se na vypravěčovu práci podívat blíže.


## Pomáhejte s tvorbou kampaní

**Kampaň** je série her, které se svými postavami hrajete, a v nichž příběh navazuje na to, co se stalo v předešlých sezeních. Všichni hráči by s vypravěčem měli spolupracovat na plánování toho, jak bude kampaň fungovat. Je to obvykle rozhovor mezi vámi všemi, co rozhodne, jaké hrdiny chcete hrát, v jakém typu světa budete žít a proti jakým druhům záporáků budete stát. Promluvte si o tom, jak vážnou chcete hru mít a jak dlouho ji chcete hrát.

> * Oblační piráti z kočičího lidu v létajících lodích, vždy na útěku před Královským námořnictvem snažícím se je dopadnout.
> * Magii ovládající pouštní měšťané stojící proti invazi vojáků zlého Ocelového Impéria.
> * Studenti internátní školy pro magicky nadanou mládež řešící záhady a odkrývající tajemství jejich prastaré školy.

::: card Učení se vypravěčství

Být vypravěč a vést hry může zprvu vypadat hrozivě a složitě. Ale čím déle to budete dělat, tím lepší budete. Je to dovednost, která k ovládnutí vyžaduje praxi, takže se toho nemusíte bát. Pokud byste si o umění vést příběhy ve Fate chtěli přečíst více, v Základních pravidlech Fate je několik kapitol, na které byste měli mrknout. Zejména užitečné jsou: Vedení hry, Scény, sezení a scénáře a Dlouhá hra. Překlad Základních pravidel Fate je k dispozici zdarma na [*http://www.d20.cz/clanky/pravidla/preklad-fate-4e-core-system.html*](http://www.d20.cz/clanky/pravidla/preklad-fate-4e-core-system.html) (originál na [*www.evilhat.com*](http://www.evilhat.com)).
:::



## Tvořte scénáře a veďte herní sezení

**Scénář** je krátký příběhový oblouk, něco, co můžete vidět zakončené během jedné nebo dvou epizod dobrodružného seriálu, i když to třeba je jen menší část většího příběhu. Scénář obvykle můžete zakončit během jednoho až třech herních sezení, za předpokladu, že hrajete alespoň tři nebo čtyři hodiny. Ale co je scénář zač, a jak jej vytvoříte?


### Scénáře

Scénáře potřebují dvě věci: záporáka s cílem a důvod, proč jej PH nemohou ignorovat. 

**Záporák s cílem:** Na tohle jste už nejspíše přišli sami. Hlavní protivník vaší kampaně, nebo jeden z jeho spojenců, je nejspíše váš záporák. 

**Něco, co PH nemohou ignorovat:** Teď musíte dát PH důvod se zajímat. Ujistěte se, že záporákův cíl je postavám pořádně na očích, tak, aby s ním museli něco udělat, aby se nestalo něco špatného jim, nebo lidem, na kterých jim záleží. 


### Vedení herních sezení

Teď, když váš záporák dělá něco, čemu musí PH věnovat pozornost, je načase je vytočit. Nejlepší způsob, jak toho dosáhnout (zejména na prvním sezení nového příběhu), někdy bývá vrhnout postavy rovnou do akce. Jakmile PH vědí, proč by se měly zajímat o to, co se děje, dejte od toho ruce pryč a nechte je, ať se o to postarají.

Kromě toho tu je ještě dost dalších úkolů, které jako vypravěč musíte při vedení hry vykonávat:

* **Vést scény:** Sezení je tvořeno jednotlivými scénami. Rozhodněte, v jakém momentě scéna začne, kdo v ní bude a co se bude dít. Rozhodněte i o konci scény, když se již odehrálo vše, co v ní bylo zajímavé.  
* **Rozhodovat o pravidlech:** Když se objeví nějaká otázka ohledně použití pravidel, máte poslední slovo.
* **Nastavovat obtížnosti:** Rozhodujete o tom, jak náročné jednotlivé úkoly budou.
* **Hrát PV:** Každý hráč ovládá svou vlastní postavu, ale vy ovládáte ten zbytek, včetně záporáků.
* **Udržovat věci v pohybu:** Když hráči nebudou vědět, co dál, je vaše práce je postrčit. Nikdy je nenechávejte přešlapovat na místě v nejistotě nebo nevědomosti – zařiďte, aby se stalo něco, co věcmi zatřese. 
* **Ujišťovat se, že každý dostane příležitost být úžasný:** Váš cíl není porazit hráče, ale poskytnout jim výzvu. Ujistěte se, že všechny PH dostanou čas od času šanci na chvíli zazářit, od velkého zlého válečníka až po malého lstivého zloděje. 


## Určování obtížností

Pokud PH oponuje nějaká jiná postava, tak si v konfliktech, střetech a výzvách udávají obtížnost svými vlastními hody. Nicméně pokud žádná aktivní opozice neexistuje, tak je na vás rozhodnout, jak náročný daný úkol je. 

**Nízké obtížnosti** jsou nejlepší, když chcete dát PH příležitost se předvést a být úžasné. **Obtížnosti okolo hodnocení jejich přístupů** jsou nejlepší, když chcete do hry vnést napětí, ale nechcete je skutečně zmáčknout. **Vysoké obtížnosti** jsou nejlepší, když chcete zdůraznit, jak hrozivé nebo neobvyklé jsou okolnosti a chcete je přimět, aby odložily veškeré zábrany. 

### Odhad od oka

* Pokud úkol není vůbec nijak náročný, nastavte obtížnost jako Nevalnou (+0) – nebo prostě nechte hráče uspět bez hodu.
* Pokud vidíte alespoň jeden důvod, proč je úkol náročný, zvolte Slušnou (+2) náročnost.
* Pokud je úkol extrémně obtížný, zvolte Skvělou (+4) obtížnost.
* Pokud úkol vypadá nemožně, jděte tak vysoko, jak vám to dává smysl. PH budou muset utratit nějaké body osudu a sehnat dostatek pomoci, aby uspěly, ale to je v pořádku.

::: card Volitelné pravidlo: Cílová čísla podle přístupů

Být Pečlivý někdy činí věci značně jednoduššími; někdy to ale trvá příliš dlouho. DM může chtít upravit cílové číslo o 1 nebo 2 nahoru nebo dolů v závislosti na tom, zda zvolíte přístup, který problému odpovídá, nebo ne. To dělá věci o něco složitější, ale některým skupinám to za to stojí.
:::


## Záporáci

Když tvoříte záporáka, můžete si jej sepsat stejně, jako PH, s přístupy, aspekty, stresem a následky. To byste měli udělat pro důležité nebo často se objevující záporáky, jejichž účelem je způsobit PH nějaké skutečné nepříjemnosti, ale není potřeba to v jednom scénáři dělat pro víc než jednoho nebo dva. 

**Chcípáci:** Další záporáci jsou **chcípáci** – bezejmenní násilníci nebo monstra či rváči, jejichž úkolem je udělat pro PH jejich den trochu těžším, ale jsou určeni k tomu, aby byli více nebo méně snadno smeteni stranou, zejména mocnějšími PH. Jejich charakteristiky vytvořte takto:

1. Udělejte si seznam věcí, ve kterých jsou chcípáci trénovaní. Na provádění těchto věcí dostanou +2. 
2. Udělejte si seznam věcí, ve kterých jsou chcípáci špatní. Na provádění těchto věcí dostanou -2. 
3. K hodům na vše ostatní mají +0.
4. Dejte jim jeden nebo dva aspekty, abyste zdůraznili, v čem jsou dobří a špatní, nebo abyste je v něčem posílili nebo učinili zranitelnějšími. Není problém udělat aspekty chcípáků hodně jednoduché.
5. Chcípáci nemají žádný, jeden nebo dva čtverečky stresu, podle toho, jak tvrdé si je představujete.
6. Chcípáci nemohou přijmout následek. Pokud jim dojdou čtverečky stresu (nebo když žádné nemají), další rána je vyřadí. 

::: card Tyran z Kyklopské koleje

***Tyran z Kyklopské koleje, Zbabělý bez posily***

**Trénovaný (+2) v:** Zastrašování ostatních studentů, vyklouzávání z problémů, ničení věcí

**Špatný (-2) v:** Plánování, studiu

**Stres:** Žádný (první rána ho sejme) 
:::


::: card Ocelový asasin

***Ocelový asasin, Noc je naše***

**Trénovaný (+2) v:** Plížení, přepadávání

**Špatný (-2) ve:** Střetu s odhodlanými protivníky

**Stres:** <span class="fate-font">1</span>
:::


::: card Oblačný žralok

***Jsem žralok, Zranitelné břicho***

**Trénovaný (+2) v:** Létání, kousání

**Špatný (-2) v:** Čemkoliv, co není létání nebo kousání

**Stres:** <span class="fate-font">1</span> <span class="fate-font">1</span>
:::


**Skupiny chcípáků:** Pokud máte hodně malých záporáků čelících PH, můžete si usnadnit práci, když s nimi budete zacházet jako se skupinou – nebo možná jako s několika skupinami. Namísto hlídání tuctu padouchů sledujete jen tři skupiny se čtyřmi záporáky v každé z nich. Každá taková skupina jedná jako jedna postava a má stejné charakteristiky, jako jednotliví záporáci:

1. Zvolte si několik věcí, v nichž jsou trénovaní. Můžete určit „shlukování se“ jako jednu z věcí, v nichž jsou dobří.
2. Zvolte několik věcí, v nichž nejsou tak dobří.
3. Dejte jim aspekt.
4. Dejte jim jeden čtvereček stresu za každé dva jedince ve skupině. 

::: card Gang násilníků

***Machři se sekyrami a páčidly***

**Trénovaní (+2) v:** Shlukování se, děšení nevinných lidí
**Špatní (-2) v:** Myšlení dopředu, boji s přesilou
Stres:  <span class="fate-font">1</span> <span class="fate-font">1</span> (4 násilníci)
:::

*Základní pravidla Fate* toto řeší způsobem nazývaným Skupiny (orig. „Mobs“) (viz sekce *„Tvorba opozice“* v kapitole *Vedení hry* v *Základních pravidlech Fate*). Pokud chcete, klidně použijte ten. Nicméně všimněte si, že pokud nezačnete s extrémně slabými chcípáky, může to vést k velmi silným skupinám – pokud chcete dát PH tvrdou výzvu, tohle je jeden ze způsobů, jak toho dosáhnout.
