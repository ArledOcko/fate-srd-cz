# Kým chcete být?

Jakmile jste se rozhodli, jaký druh příběhu budete ve své hře vyprávět, rozhodněte, kým jsou vaše postavy – jak vypadají, v čem jsou dobré a čemu věří. 

Jaký druh postavy můžu hrát?

Utvořte si představu o herním prostředí, v němž jste se rozhodli hrát, a udělejte z ní svého hlavního průvodce. Hrajete ve škole pro mladé čaroděje? Hrajte mladého čaroděje! Hrajete příběh o vesmírných pilotech bojujících se zlým impériem? Hrajte vesmírného pilota! Ujistěte se, že vaše postava bude mít důvod se setkávat a spolupracovat s postavami, které si vytváří ostatní.

## Jak si postavu vytvořím?

Teď je čas začít si to sepisovat. Vemte tužku a kopii karty postavy. Někteří lidé rádi používají vyplňovatelná PDFka na laptopu nebo tabletu. Všechno to funguje, ale určitě chcete používat něco, co vám umožní věci smazat a přepsat.

### Aspekty v kostce

**Aspekt** je slovo, fráze, nebo věta, která popisuje něco velmi důležitého o vaší postavě. Může to být motto, podle kterého vaše postava žije, osobní zvláštnost, popis vztahu, který má s jinou postavou, něco významného, co vlastní, nebo část jejího vybavení nebo jakákoliv jiná věc, která je pro vaši postavu klíčová.

Aspekty vám dovolují měnit příběh podle toho, co vaše postava umí, jaké má problémy, nebo o co usiluje. Můžete je také použít k vytváření skutečností ve vašem herním prostředí, jako je přítomnost magie, nebo existence užitečného spojence, nebezpečného nepřítele, nebo tajné organizace.

Vaše postava bude mít několik aspektů (mezi třemi a pěti), včetně **základního konceptu** a **problému**. Aspekty podrobně rozebereme v *Aspektech a bodech osudu* – pro teď by to ale mělo stačit, abyste tušili, o co jde. 

### Základní koncept

Nejprve se rozhodněte, co bude **základním konceptem** vaší postavy. Je to jedna fráze nebo věta, která vaši postavu krátce shrnuje, říká, kdo jste, co děláte, o co usilujete. Když uvažujete o svém základním konceptu, zkuste se zamyslet nade dvěma věcmi: Jak vám tento aspekt může pomoci a jak vám může ztížit život. Dobré aspekty základního konceptu dělají oboje.

> Příklady: ***Kočičí kapitánka Oblačného kluzáku, Povolavač Slunce z Andralské pouště, Hlavní terénní agentka IGEMP***

### Problém

Poté si vymyslete, co vás neustále dostává do problému. Může to být osobní slabina, neodbytný nepřítel, nebo důležitý závazek – cokoliv, co činí váš život složitějším.

> Příklady: ***Oceloví Asasíni mě chtějí mrtvého; Čarovat hned, ptát se pozdějc; Musím dohlížet na svého malého bratříčka***

### Další aspekt

Teď si vytvořte další aspekt. Hledejte na své postavě něco skutečně důležitého nebo zajímavého. Jste nejsilnější člověk z vašeho města? Nosíte mocný meč, jehož legenda prochází napříč historií? Moc mluvíte? Jste odporně bohatí?

### Volitelné: jeden nebo dva další aspekty

Pokud chcete, můžete si vytvořit jeden nebo dva další aspekty. Tyto aspekty mohou popisovat vztah vaší postavy k postavě jiného hráče nebo k některé PV. Nebo, stejně jako třetí aspekt, který jste vytvářeli před chvílí, mohou popisovat něco velmi zajímavého o vaší postavě.

Pokud chcete, můžete jeden nebo oba tyto aspekty pro teď nechat nerozhodnuté a vyplnit je později během hry. 

### Jméno a vzhled

Popište, jak vaše postava vypadá a dejte jí jméno.



::: card Tvorba postavy: 30 vteřinová verze

1. Napište si dva aspekty (str. 25): základní koncept a problém.
2. Napište si jeden další aspekt
3. Dejte své postavě jméno a popište, jak vypadá.
4. Vyberte si přístupy (str. 18).
5. Nastavte svou obnovu na 3.
6. Můžete sepsat až dva další aspekty a vybrat si trik (str. 31). Pokud chcete, můžete to udělat až během hry. 
:::


### Přístupy

Vyberte si **přístupy**.

Přístupy popisují, jak věci děláte. Každý má těch samých šest přístupů:

* Pečlivý
* Chytrý
* Oslnivý
* Rázný
* Rychlý
* Lstivý

Každý přístup je ohodnocený bonusem. Určete si jeden jako Dobrý (+3), dva jako Slušné (+2), dva jako Průměrné (+1) a jeden jako Nevalný (+0). Později si je můžete zlepšit. Co každý přístup znamená a jak se používají si řekneme v *Jak věci fungují: Výsledky, Přístupy a Akce*.

Vaše přístupy mohou říci hodně o tom, kdo jste. Tady máte pár příkladů:

* **Násilník:** Rázný +3, Pečlivý a Oslnivý +2, Lstivý a Rychlý +1, Chytrý +0
* **Akrobat:** Rychlý +3, Rázný a Oslnivý +2, Chytrý a Pečlivý +1, Lstivý +0
* **Podvodník:** Chytrý +3, Lstivý a Oslnivý +2, Rázný a Rychlý +1, Pečlivý +0
* **Strážce:** Pečlivý +3, Rázný a Chytrý +2, Lstivý a Rychlý +1, Oslnivý +0
* **Zloděj:** Lstivý +3, Pečlivý a Rychlý +2, Chytrý a Oslnivý +1, Rázný +0
* **Dobrodruh:** Oslnivý +3, Rychlý a Chytrý +2, Rázný a Lstivý +1, Pečlivý +0


::: card Žebříček

K ohodnocení přístupů postavy, výsledků hodů, hodnocení náročnosti pro běžné úkoly atp. používáme ve Fate žebříček přídavných jmen a čísel.

Tady ten žebříček máte:
:::

|  |  |
| --- | --- |
|+8	|Legendární |
|+7	|Velkolepé|
|+6	|Fantastické|
|+5	|Vynikající|
|+4	|Skvělé|
|+3	|Dobré|
|+2	|Slušné|
|+1	|Průměrné|
|+0	|Nevalné|
|–1	|Mizerné|
|–2	|Příšerné|


### Triky a obnova

**Triky** jsou zvláštní schopnosti, které mění způsob fungování přístupů pro vaši postavu. Obecně, triky vám dávají bonus (takřka vždy +2) pro některý přístup, pokud jej používáte pro konkrétní akci za specifických podmínek. Více si o tricích řekneme v *Tricích*. Vyberte si jeden trik na začátku, popřípadě si můžete počkat a přidat si jej až během hry. Později, jak se bude vaše postava zlepšovat, si jich můžete přidat více.

Vaše **obnova** je počet bodů osudu, s nimiž začnete každé herní sezení – pokud jste předchozí sezení neskončili s více neutracenými body osudu, než je vaše obnova. V tom případě začnete s tolika, kolik vám minule zbylo. V základu vaše obnova začíná na třech a snižuje se o jedna za každý trik *od čtvrtého výše* – vaše první tři triky jsou tedy zdarma! Jak se bude vaše postava zlepšovat, dostanete příležitosti si obnovu zvýšit. Vaše obnova nesmí být nikdy nižší než jedna. 


::: card Kolik triků?

V základu *FAE* navrhuje vybrat si do začátku jeden trik.

Nicméně, je-li to poprvé, co hrajte hru ve Fate, může pro vás být jednodušší vybrat si svůj první trik až poté, co si trochu zahrajete a vyzkoušíte si, jak věci fungují a co by mohlo být dobrým trikem. Prostě si svůj první trik přidejte až během nebo po skončení prvního herního sezení.

Na druhou stranu, jste-li zkušený hráč Fate, a nakouknete dál, zjistite, že, stejně jako v *Základních pravidlech Fate*, má vaše postava nárok na tři triky, za které nemusí platit obnovou. V takovém případě se řiďte nejméně zkušeným hráčem ve skupině; pokud je někdo nový hráč a do začátku si vezme jen jeden trik, měli byste to udělat stejně. Pokud jste všichni zkušení hráči a chcete začínat se silnějšími postavami, tak nic neřešte a prostě si vezměte tři triky hned do začátku.   
:::
