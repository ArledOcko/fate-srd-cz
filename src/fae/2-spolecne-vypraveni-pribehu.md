# Společné vyprávění příběhů

Takže jste shromáždili své kamarády, své kostky a své poznámkové kartičky a jste připraveni hrát *Zrychlenou edici Fate* (odteď ji budeme nazývat *FAE*). Nastal čas vyprávět nějaké ty příběhy!

## Co tím myslíte, „vyprávět příběhy“?

*FAE* je celé o vyprávění příběhů. Vytvoříte si skupinu postav a následujete je skrze jejich smyšlená dobrodružství, v nichž každý z vás odvypráví své malé části. 

Představte si to jako filmy, video hry nebo televizní seriály, které máte rádi, v nichž postavy vyráží na dobrodružství – něco jako *Legenda o Koře* nebo *Hvězdné války* či *Avengers* nebo hry o *Zeldě* nebo jako *Doctor Who* či *Pán Prstenů*. Teď si představte podobný druh příběhu, v němž vy a vaši přátelé kolem stolu rozhodujete za postavy procházející napříč příběhem, a příběh se mění s tím, jaká rozhodnutí děláte. 

Čas od času se někdo rozhodne pokusit se o něco, u čeho si nebudete jisti, jak by to mělo dopadnout; tehdy hodíte kostkami, abyste zjistili, co se stane dál. Čím lépe hodíte, tím větší bude šance, že se věci odehrají způsobem, kterým chcete.

## Takže jak na to?

Nejdříve musíte vymyslet, jaký druh příběhu budete vyprávět. Jaký žánr máte rádi? Fantasy? Science fiction? Dobrodružství v moderním světě? Bude se to odehrávat ve světě televizního seriálu nebo komiksové knížky či filmu, který zbožňujete, nebo si vytvoříte svůj vlastní svět? Pro pár výborných rad o tvorbě rámce vaší hry se můžete podívat na kapitolu *Tvorba hry* v *Základních pravidlech Fate*, která jsou zdarma dostupná na *http://www.d20.cz/clanky/pravidla/preklad-fate-4e-core-system.html* (originál na  *www.evilhat.com*).

Pak je na čase rozhodnout, kdo budou hráči a kdo vypravěč. Až na jednoho jsou všichni lidé kolem stolu označováni jako hráči. Každý hráč převezme úlohu zhostit se jedné **postavy hráče**, neboli **PH**, v příběhu, a vstoupí do role své postavy, aby za ni činil rozhodnutí, jakoby je učinila postava sama. Zbývající člověk se nazývá **vypravěč**. Prací vypravěče je předkládat hráčům výzvy a vykreslovat všechny postavy, které nekontrolují hráči (**postavy vypravěče** neboli **PV**).

Jakmile rozhodnete, kdo bude vypravěč, a jaký bude žánr a rámec příběhu, je čas, aby si hráči vytvořili své postavy – k čemuž dojde v následující kapitole. 


## „Společné“ vyprávění příběhů? 

Co tím myslíte?

Všichni lidé u stolu, hráči i vypravěč, jsou zodpovědní za vyprávění příběhu. Když činíte rozhodnutí za své postavy (nebo za některou z PV, pokud jste vypravěč), přemýšlejte o dvou věcech.

Zaprvé, vžijte se do vaší postavy a pečlivě se zamyslete nad tím, co by udělala – i když to třeba není nejlepší nápad. Pokud hrajete postavu, která občas udělá špatná rozhodnutí, nebojte se za ní špatné rozhodnutí záměrně udělat.

Zadruhé – a tohle je skutečně důležité – přemýšlejte o příběhu, který vyprávíte. Přemýšlejte o tom, jaká rozhodnutí by příběh učinila ještě lepším: zajímavějším, více vzrušujícím a zábavnějším. Vytvoří nějaké rozhodnutí příležitost jinému hráči, aby ukázal, jak je jeho postava úžasná? Pak skutečně zvažte takové rozhodnutí učinit. 

Takhle vyprávíte skvělé příběhy *společně* – tím, že se nebojíte nechat svou postavu chybovat, a tím, že přijímáte rozhodnutí, která činí příběh zajímavější pro každého u stolu – nejen pro vás. 
