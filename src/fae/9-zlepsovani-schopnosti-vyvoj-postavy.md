# Zlepšování schopností: Vývoj postavy

Lidé se mění. Vaše dovednosti se vybrušují s tím, jak je procvičujete. Vaše životní zkušenosti se střádají a formují vaši osobnost. *Zrychlená edice Fate* to odráží pomocí **vývoje postavy**, který vám umožňuje změnit si aspekty, přidat si nebo si změnit triky a zvýšit své bonusy k přístupům. To děláte, když vaše postava dosáhne milníku. 


## Milníky

Příběhy v seriálech, komiksech, filmech a i ve videohrách obvykle pokračují od epizody k epizodě, od série k sérii. Donést Prsten do Ohnivé hory Frodovi trvalo tři tlusté knihy. Porazit Ohnivého Lorda zabralo Aangovi tři série. Chápete, o čem mluvíme. *FAE* dokáže takové typy příběhů vyprávět; odehrajete mnoho herních sezení v řadě s těmi samými postavami – to se nazývá **kampaň** – a příběh se vytvoří sám. Uvnitř dlouhých příběhů jsou ale kratší příběhové oblouky, jako jsou jednotlivé epizody seriálu nebo jednotlivé problémy v komiksu, v nichž jsou kratší příběhy odvyprávěny a uzavřeny. *FAE* dokáže i to, dokonce i v delší kampani. 

Ve *FAE* tato zakončení nazýváme **milníky** – ať už jsou malé pro krátké příběhy, nebo skutečně velké pro zakončení mnoha herních sezení. *FAE* rozeznává tři typy milníků a každý z nich vám umožňuje svou postavu nějakým způsobem změnit.


### Malé milníky

**Malé milníky** se obvykle odehrají na konci herního sezení, nebo když byla jedna část příběhu vyřešena. Tento druh milníků je více o změnách vaší postavy, než o tom učinit ji silnější. Je o přizpůsobení se podle potřeby v reakci na cokoliv, co se ve vašem příběhu děje. Někdy nemusí dávat smysl, abyste možností, které vám malý milník nabízí, využili, ale pokud to budete potřebovat, vždycky to udělat můžete. 

Při malém milníku si můžete vybrat jednu (a právě jednu)z následujících možností:

* Prohodit hodnoty jakýchkoliv dvou přístupů.
* Přejmenovat jeden aspekt, který není vaším základním konceptem.
* Změnit kterýkoliv jeden trik za nějaký jiný trik.
* Vzít si nový trik (a pokud už tři triky máte, upravit svou obnovu).

Kromě toho, pokud máte Mírný následek, ověřte si, zda jej už nemáte dvě sezení. Pokud ano, smažte jej.


### Významné milníky

**Významné milníky** se obvykle objevují na konci scénáře, nebo jako výsledek velké příběhové události (nebo, jste-li na pochybách, na konci každého druhého nebo třetího sezení). Oproti malým milníkům, které jsou především o změně, významné milníky jsou o učení se nových věcí – vypořádávání se s problémy a výzvami učinilo vaši postavu obecně schopnější v tom, co dělá.

Navíc k možnostem malého milníku získáte *obě* následující možnosti:

* Pokud máte Vážný následek už alespoň dvě sezení, můžete jej smazat.
* Zvyšte si bonus jednoho z přístupů o jedna.

::: card Zvyšování bonusů k přístupům

Při zvyšování bonusů k přístupům musíte pamatovat jen na jediné pravidlo: nemůžete bonus svého přístupu zvýšit nad Vynikající (+5).
:::

### Zásadní milníky

**Zásadní milníky** by se měly odehrát, když se stane něco, co kampaní skutečně zatřese – zakončení velkého příběhového oblouku, konečná porážka hlavní záporácké PV, nebo jiná dalekosáhlá změna, která pronikne vaším herním světem. 

Tyto milníky jsou o získávání větší moci. Včerejší výzvy už prostě nejsou dostatečné k tomu, aby vaše postavy stále ohrožovaly, a zítřejší výzvy budou muset být v budoucnu lepší, organizovanější a odhodlanější, aby se proti nim mohly postavit. 

Dosažení zásadního milníku uděluje výhody významného milníku a malého milníku a *všechny* následující dodatečné možnosti:

* Vezměte si další bod obnovy, který, pokud o to stojíte, můžete okamžitě použít k pořízení nového triku. 
* Přejmenujte základní koncept své postavy (volitelné).

