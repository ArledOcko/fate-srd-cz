# Triky

**Triky** jsou manévry, techniky a různé jiné kousky, které vaše postava ovládá a které mění způsob, kterým pro ni fungují přístupy. Obecně to znamená, že získáte v určitých situacích bonus, ale někdy vám dají nějakou jinou schopnost nebo vlastnost. Trik také reflektuje specializované, velmi kvalitní nebo exotické vybavení, k němuž má vaše postava přístup a které jí často dává převahu nad jinými postavami. 

Neexistuje žádný konečný seznam triků, z něhož byste si vybírali; stejně jako u aspektů, každý si vytváří své vlastní triky. Existují dvě základní šablony, kterými se můžete při tvorbě triků řídit, takže máte odkud začít.

První typ je trik, který vám dá bonus +2, pokud použijete určitý přístup v určité situaci. Použijte tuto šablonu:

Protože [**popište něco, v čem jste výjimeční, máte k tomu cool vybavení nebo jste v tom nějak jinak úžasní**], získám +2 když [**vyberte si jedno: Pečlivě, Chytře, Oslnivě, Rázně, Rychle, Lstivě**] [**vyberte si jedno: útočím, bráním se, vytvářím výhodu, překonávám**], když [**popište okolnosti**]. Například:

> * Protože **jsem výmluvný**, získám +2, když **Lstivě vytvářím výhodu**, když **se s někým bavím**.
> * Protože **jsem milovník hlavolamů**, získám +2, když **Chytře překonávám**, když **stojím před hlavolamem, hádankou nebo podobným problémem**.
> * Protože **jsem duelista světové úrovně**, získám +2, když **Oslnivě útočím**, když **šermuji v souboji jeden na jednoho**.
> * Protože **mám velký mandlový štít**, získám +2, když **se Rázně bráním**, když **využívám svůj štít v boji na blízko**.

Někdy, pokud jsou okolnosti velice omezující, můžete trik použít k vytváření výhody i k akci překonání.


Druhý typ triků vám umožňuje učinit něco skutečným, udělat něco cool, nebo nějakým způsobem ignorovat běžná pravidla. Použijte tuto šablonu:

Protože [**popište něco, v čem jste výjimeční, máte k tomu cool vybavení nebo jste v tom nějak jinak úžasní**], můžu jednou za herní sezení [**popište něco cool, co můžete udělat**]. Například: 

> * Protože **mám dobré kontakty**, můžu jednou za herní sezení **nalézt užitečného spojence na tom správném místě**. 
> * Protože **umím rychle tasit**, můžu se jednou za herní sezení **rozhodnout jednat ve fyzickém konfliktu jako první**.
> * Protože **bych zvládl běhat v kruzích i kolem leoparda**, můžu se jednou za herní sezení **objevit kdekoliv chci, za předpokladu, že tam můžu doběhnout, bez ohledu na to, kde začínám**.

Tyto šablony existují, aby vám daly představu toho, jak by měly být triky postaveny, ale máte-li nějaký dobrý nápad, nemusíte se cítit svázáni nutností je přesně dodržovat. Pokud byste si chtěli o tvorbě triků přečíst víc, podívejte se na *Dovednosti a triky* v *Základních pravidlech Fate*.
