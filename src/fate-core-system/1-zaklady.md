# 1. Základy

## Vítejte ve Fate!

Pokud jste nikdy dříve nehráli hru na hraní rolí, tak tady máte její základní princip: sejdete se s partou svých kamarádů, abyste vyprávěli společný příběh o skupině postav, které si sami vytvoříte. Bude na vás vymyslet, jakým výzvám a nástrahám tyto postavy čelí, jak na ně reagují, co říkají a dělají a co se jim stane.

Nicméně není to všechno jen povídání — někdy budete používat kostky a pravidla v této knize, abyste do příběhu vnesli nejistotu a učinili tak věci více vzrušující.

Fate nemá žádné výchozí herní prostředí, nejlépe ale pracuje s předpokladem, že postavy jsou **proaktivní, schopní lidé žijící dramatické životy.** Více rad o tom, jak takovou příchuť do vašich her vnést vám dáme v další kapitole.

::: card Pro veterány
Možná, že toto čtete, protože jste seznámeni s Fate z našich dalších her, *Spirit of the Century* a *Dresden Files Roleplaying Game*. Systém Fate používá také několik dalších populárních RPG, jako *Bulldogs!* od Galileo Games a *Legend of Angierre* od Cubicle 7’s.

Toto je nová verze Fate, která byla vyvinuta pro zjednodušení a sjednocení systému. Mnohé věcí už budete znát, ale některá pravidla a terminologii jsme změnili. Seznam všech změn, které jsme udělali, můžete nalézt na konci knihy.
:::

::: card Fate nováčci
Pokud jste nový hráč, vše, co skutečně potřebujete znát, je v této kapitole a na vaší kartě postavy. Vypravěč vám pomůže se zbytkem. Pokud budete chtít vypravěči ušetřit trochu námahy, tak si prohlédněte přehled na straně 292, , ale jinak by vám to mělo stačit.

Pokud jste nový vypravěč, toto je pro vás jen vrcholek ledovce. Měli byste si přečíst a seznámit se s celou knihou.
:::

## Co ke hře potřebujete

Začít hrát Fate je velmi snadné. Potřebujete:
* Tři až pět lidí. Jeden z vás se stane **vypravěčem** a všichni ostatní se stanou **hráči**. Za okamžik vysvětlíme, co to znamená.
* Jednu **kartu postavy** pro každého hráče a nějaké další papíry na poznámky. O tom co je na kartě postavy budeme mluvit níže. (Vypravěči: všechny vaše důležité postavy by také měly mít svou kartu postavy.)
* Alespoň čtyři **Fate kostky**, ideálně čtyři na osobu. Fate kostky jsou zvláštní druh šestistěnných kostek, které mají na dvou stranách symbol plus (<span class="fate-font">+</span>), na dvou stranách symbol mínus (<span class="fate-font">-</span>) a na dvou stranách jsou prázdné (<span class="fate-font">0</span>). Můžete je sehnat v různých herních a fantasy obchodech, často pod jejich původním názvem Fudge kostky. (Pro potřeby Fate je budeme dále nazývat Fate kostky, ale říkejte si jim, jak je libo!) Evil Hat nabízí Fate kostky k prodeji na **www.evilhat.com** (u nás je jako Fudge kostky prodává např. **www.fantasyobchod.cz** nebo **https://www.tomovyhry.cz**).
* Alternativou k Fate kostkám je **Balíček Osudu** od Evil Hat. Jedná se o balíček karet, které napodobují pravděpodobnost Fate kostek a jsou navržené k použití stejným způsobem, jako Fate kostky.
* Žetony představující **body osudu**. Pokerové žetony, skleněné korálky nebo cokoliv podobného bude stačit. Abyste si byli jistí, že jich budete mít dost na jakoukoliv hru, tak jich budete chtít mít k ruce asi tak třicet nebo i více. Namísto žetonů můžete používat i značky tužkou na kartě postavy, fyzické žetony jsou ale o něco zábavnější.
* Papírky. Ty jsou volitelné, ale uvidíte, že jsou velmi užitečné pro zaznamenávání **aspektů** během hry.

::: card
Pokud nechcete používat Fate kostky, nemusíte — jakákoliv sada normálních šestistěnných kostek bude fungovat. Pokud budete používat obyčejné kostky, považujte 5 a 6 za <span class="fate-font">+</span>, 1 a 2 za <span class="fate-font">-</span> a 3 a 4 za <span class="fate-font">0</span>.
:::

## Hráči a vypravěči

V jakékoliv hře Fate jste buď **hráčem**, nebo **vypravěčem**.

Jste-li hráčem, vaším hlavním úkolem je převzít ve hře odpovědnost za vykreslení jednoho protagonisty, kterému budeme říkat **postava hráče** (zkráceně „PH“). Za svou postavu budete činit rozhodnutí a popisovat všem ostatním, co vaše postava říká a dělá. Budete se také starat o mechanickou stránku své postavy — házet kostkami, když bude potřeba, vybírat schopnosti, které v té které situaci použije a držet si přehled o bodech osudu.

Jste-li vypravěčem, vaší hlavní odpovědností je svět, který PH obývají. Budete rozhodovat a házet kostkami za každou postavu v herním světě, jež není vykreslována hráčem — takové nazýváme **postavy vypravěče** (neboli „PV“). Budete popisovat prostředí a místa, kterými budou PH během hry procházet a vytvářet scénáře a situace, s nimiž budou interagovat. Budete mít také poslední slovo při rozhodování o pravidlech, o výsledcích rozhodnutí PH a o tom, jak tyto výsledky ovlivní odvíjející se příběh.

Jak hráči tak vypravěči mají i druhotný úkol: **činit všechno okolo úžasné**. Fate je nejlepší jako společné úsilí, když všichni sdílejí své nápady a hledají příležitosti, jak učinit situace tak zábavné, jak jen to je možné.

::: card Ukázková hra
Všechny příklady pravidel v této knize odkazují na tu samou ukázkovou hru a herní prostředí. Jmenuje se *Srdce z oceli* a je to odlehčená, bláznivá fantasy o nájemné skupině pro řešení problémů. Postavy se toulají krajem a dostávají se do potíží z příkazu různých malých králů a pochybných vládců, kteří je najímají.

Hráči jsou Lenny, Lily, Ryan a Amanda. Amanda je vypravěčka. Lenny hraje násilnického šermíře jménem Landon. Lily hraje hbitou, elegantní a nebezpečnou Cynere, která shodou okolností také miluje meče. Ryan hraje Tajemného Zirda, kouzelníka, který meče naopak vůbec nemiluje.

Mrkněte na *Tvorbu hry*, pokud vás zajímá, jak tato hra vznikla. Karty postav z příkladů jsme pro názornost vložili na konec této knihy.
:::

## Karta postavy

Hráči, na kartách svých postav máte vše, co o svých PH potřebujete vědět — schopnosti, osobnost, důležité věci z jejich minulosti a všechny další zdroje, které postavy ve hře mají k dispozici. Zde máme ukázkovou kartu postavy ve Fate, na které si můžeme ukázat, z čeho se skládá.


### Obnova (str. 80)

**Obnova** je počet bodů osudu, které dostanete k utracení za vaši postavu na začátku každého herního sezení. Pokud jste jich na konci předchozího sezení neměli více, pak se vám jejich množství obnoví na tuto hodnotu.

### Aspekty (str. 56)

**Aspekty** jsou fráze, které o postavě říkají něco důležitého. Jsou důvodem, *proč na vaší postavě záleží*¸ proč chceme vaši postavu vidět ve hře. Aspekty mohou pokrývat širokou škálu věcí, jako třeba osobnost nebo její popis, přesvědčení, vztahy, problémy nebo komplikace nebo cokoliv dalšího, co nám pomůže vykreslit postavu jako osobnost a ne jen jako soubor statistik.

Aspekty do hry vstupují ve spojení s body osudu. Kdykoliv je pro vás aspekt výhodou, můžete utratit bod osudu k jeho **vyvolání** a získat bonus (str. 12). Když aspekty vaší postavě život komplikují, získáváte bod osudu zpět — tomu říkáme přijmout **vynucení** (str. 14).

> Liliina postava, Cynere, má na své kartě aspekt ***Zbožňuju třpytky***, který popisuje její obecný sklon přeceňovat materiální bohatství a činit špatná rozhodnutí, když se na scénu dostanou drahokamy a mince. To postavě přidává zajímavý a zábavný prvek, který ji dostává do spousty problémů a často vnáší její osobnost do hry.

Aspekty popisují věci, které jsou zvýhodňující nebo škodlivé — ve skutečnosti je nejlepší, když popisují obojí současně.

Aspekty nenáleží pouze postavám; své aspekty má i herní prostředí, v němž se vaše postavy nacházejí.

### Dovednosti (str. 86)

**Dovednosti** jsou to, co během hry používáte, když házíte kostkami při provádění komplikovaných nebo zajímavých akcí. Každá postava má několik dovedností, které reprezentují její základní schopnosti, včetně věcí jako je pozornost, fyzická zdatnost, profesionální trénink, vzdělání a další.

Na začátku hry má hráčská postava dovednosti odstupňované v úrovních od Průměrných (+1) po Skvělé (+4). Vyšší jsou lepší, což znamená, že je postava schopnější, nebo že dokáže častěji uspět, když dovednost používá.

Pokud z nějakého důvodu potřebujete provést hod na dovednost, kterou vaše postava nemá, můžete si na ni vždy hodit, jako kdyby byla Nevalná (+0). K tomu existuje pár výjimek, třeba u magických dovedností, které většina lidí nemá vůbec. Mnohem detailněji dovednosti popíšeme v jejich vlastní kapitole.

> Tajemný Zird má dovednost Učenost na Skvělé (+4) úrovni, což mu dává ideální předpoklady k tomu znát příhodné, málo známé skutečnosti a provádět výzkum. Nicméně nemá dovednost Skrývání, takže když ve hře dojde na to se kolem někoho proplížit (a Amanda se už postará, aby k tomu došlo), bude si muset házet s Nevalným (+0) bonusem. To nejspíš nedopadne moc dobře.

### Triky (str. 87)

**Triky** jsou speciální vychytávky, které vaše postava zná, a které vám umožňují získat u dovedností zvláštní výhody nebo změnit nějaké herní pravidlo ve svůj prospěch. Triky jsou podobné speciálním pohybům ve videohře, umožňují vám udělat něco unikátního nebo odlišného od toho, co mohou udělat ostatní postavy. Dvě postavy mohou mít stejné hodnocení dovednosti, ale jejich triky jim mohou dát velice rozdílné výhody.

> Landon má trik zvaný „Další rundu?“, který mu dává bonus když se snaží z někoho vymámit informace pomocí dovednosti Vztahy, za předpokladu, že s ním popíjí v hospodě.

### Speciality (str. 269)

**Speciality** jsou schopnosti, vybavení, dopravní prostředky, organizace a místa, pro která může vaše skupina chtít mít nějaká pravidla (když je aspekty, dovednosti ani triky nepokrývají samy o sobě).

### Stres (str. 160)

**Stres** je jedna ze dvou možností, jak se ve hře vyhnout prohře v konfliktu — představuje dočasnou únavu, vyčerpání, povrchová zranění a tak podobně. Máte několik úrovní stresu, které můžete propálit, abyste se udrželi v boji. Obnovují se na konci každého konfliktu, hned, co si najdete chvilku na odpočinek a nabrání dechu.

### Následky (str. 162)

**Následky** jsou druhou možností, jak se vyhnout vyřazení z konfliktu, mají ale mnohem trvalejší dopad. Kdykoliv, kdy přijmete některý následek, napíšete na svou kartu nový aspekt popisující vaše zranění. Na zotavení se z následků musíte na rozdíl od stresu věnovat čas, během kterého zůstanou na vaší kartě postavy, což vaší postavu zanechá zranitelnou okolnostmi, nebo těmi, kteří budou chtít její slabosti zneužít.


## Jednání

Hráči, abyste zjistili, zda vaše postava uspěla nebo neuspěla v některých akcích, které budete při hraní Fate dělat, bude potřeba, abyste hodili kostkami. **Kostkami si budete házet vždy, když budete bránit jiné postavě v její snaze, nebo když bude v cestě vašemu snažení stát významná překážka.** Jinak prostě řekněte, co vaše postava dělá, a předpokládejte, že se to tak stalo.

::: card

Ve Fate budete kostky nejčastěji používat:

Abyste překonali překážku (str. 134)

Abyste pro svou postavu vytvořili nebo zpřístupnili výhodu v podobě vámi použitelného aspektu (str. 136)

Abyste v konfliktu na někoho zaútočili (str. 140)

Abyste se v konfliktu bránili (str. 142)
:::


### Házení kostkami

Kdykoliv budete ve Fate potřebovat hodit kostkami, vezměte a hoďte čtyřmi Fate kostkami. Ke zjištění výsledku vyhodnoťte každé <span class="fate-font">+</span> jako +1, každé <span class="fate-font">0</span> jako 0 a každé <span class="fate-font">-</span> jako –1. Všechny je sečtěte. Dostanete výsledek od –4 do +4, nejčastěji mezi –2 a +2.
Zde jsou ukázky některých součtů:

<span class="fate-font">--++</span> = +0

<span class="fate-font">0-++</span> = +1

<span class="fate-font">0+++</span> = +3

<span class="fate-font">--00</span> = –2

Nicméně, výsledek hodu kostek není váš konečný výsledek. Pokud má vaše postava nějakou dovednost, která se pro akci hodí, tak k výsledku vašeho hodu přičtěte hodnocení této dovednosti vaší postavy.

Tak, jak teď, když jste hodili kostkami, určíte, co nějaký konkrétní výsledek znamená? Super, že se ptáte.


### Žebříček

K hodnocení hodu kostek, dovedností postavy a celkového výsledku snahy používáme ve Fate **žebříček** přídavných jmen a čísel.

Tento žebříček:

| Hodnota | Popis |
| --- | --- |
|+8	|Legendární |
|+7	|Velkolepé|
|+6	|Fantastické|
|+5	|Vynikající|
|+4	|Skvělé|
|+3	|Dobré|
|+2	|Slušné|
|+1	|Průměrné|
|+0	|Nevalné|
|–1	|Mizerné|
|–2	|Příšerné|

Ve skutečnosti nezáleží na tom, kterou stranu žebříčku budete používat — někteří lidé si pamatují lépe slova, jiní čísla a někteří používají obojí. Takže můžete říct „mám to Skvěle“ i „mám +4“ a znamená to totéž. Dokud všichni rozumí tomu, co sdělujete, je to v pohodě.

Výsledky mohou jít pod i nad žebříček. Doporučujeme vám vymyslet si vlastní označení pro výsledky lepší než Legendární, jako „Kulervoucí“ nebo „Hustodémonsky krutopřísné“. My to děláme.


### Interpretování výsledků

Při hodu kostkami se snažíte hodit takový výsledek, abyste dorovnali nebo přehodili hodnocení vaší opozice. Opozice se vyskytuje ve dvou formách: **aktivní opozice**, když někdo hází kostkami proti vám, a **pasivní opozice**, když jde jen o nějakou překážku s hodnocením na žebříčku, které musíte překonat. (Vypravěči, pokud se vám za vaše PV nechce házet kostkami, můžete se rozhodnout, že budou poskytovat pouze pasivní opozici.)

Obecně platí, že jste uspěli, pokud opozici na žebříčku překonáte. Remíza také něco přinese, ale ne v rozsahu, jaký vaše postava zamýšlela. Pokud zvítězíte o hodně, tak získáte něco navíc (například v boji svému oponentovi uškodíte ještě více).
Pokud opozici nepřehodíte, tak ve své akci buď neuspějete, nebo uspějete za nějakou cenu, nebo se přihodí něco jiného, co výsledek zkomplikuje. Selhání v některých konkrétních akcích má ve hře specifické důsledky.

Pokud přehodíte opozici nebo její dané hodnocení, rozdílu mezi potřebným a skutečným výsledkem říkáme **posuny**. Hodíte-li stejně jako opozice, máte nula posunů. Hodíte-li o jedna více než vaše opozice, máte jeden posun. O dva více jsou dva posuny a tak dále. Dále v této knize budeme mluvit o různých případech, v nichž vás získané posuny zvýhodňují.

> Landon se pokouší dostat z prastaré smrtící mechanické pasti, kterou omylem spustil během „rutinního“ průzkumu Antharijských katakomb. Tucty malých (a pár ne až tak malých) šipek vylétávají ze stěn chodby, na jejíž druhou stranu se Landon potřebuje dostat.

> Amanda, vypravěčka, říká: „Jde o pasivní opozici, protože to je jen past v cestě. Je to ale Skvělá (+4) opozice, protože Antharijci opravdu nechtěli, aby se k jejich chrámovému pokladu někdo dostal.“

> Lenny si povzdechne: „Fajn, mám Dobrou (+3) Atletiku, tak se pokusím uhýbat a skrz tu chodbu jima proskákat.“

> Hodí si kostkami a padne mu <span class="fate-font">-+++</span>, což dává výsledek +2. To posune jeho výsledek na žebříčku o dva, tedy z Dobrého (+3) na Výnikající (+5). Tím opozici o jeden posun překonal a tedy uspěl.

> „Dobře,“ říká Amanda, „s trochou akrobacie a spoustou šíleného uskakování ses zvládl dostat na druhou stranu jen za cenu trochu rozpárané tuniky. Mechanismus nicméně nevypadá, že by se chtěl zastavit — cestou zpátky se s ním budeš muset vypořádat znovu.

> „Prostě další normální den v mém životě“ okomentuje to Lenny a Landon pokračuje ve své cestě katakombami.


## Body osudu

Počet bodů osudu, které máte kdykoliv během hry k dispozici, zobrazujete pomocí žetonů. Body osudu jsou jedním z nejdůležitějších zdrojů ve Fate — jsou měřítkem toho, kolik vlivu máte ke stočení příběhu ve prospěch vaší postavy.

Body osudu můžete utrácet, abyste **vyvolali** aspekt, vytvořili příběhový detailu nebo abyste použili některé silné triky.

Body osudu získáváte, když přijmete **vynucení** některého ze svých aspektů.

A ještě varování: nepoužívejte jako žetony poživatelné věci, zejména pokud vám ještě nedorazilo jídlo.


### Vyvolání aspektu

Kdykoliv, kdy si házíte na nějakou dovednost v situaci, ve které by vám aspekty mohly pomoci, můžete utratit bod osudu k jejich vyvolání a výsledek hodu tak změnit. **To vám umožní buď hodit všechny kostky znovu („přehodit“ je) nebo k vašemu výsledku přidat +2, cokoliv je výhodnější.** (Typicky je +2 dobrá volba, pokud jste hodili –2 a lépe, ale někdy budete chtít riskovat, abyste hodili těch +4.) Toto činíte až poté, co jste kostkami hodili, když nejste spokojeni s výsledkem.

**Musíte také vysvětlit nebo zdůvodnit, jakým způsobem vám je aspekt k získání bonusu nápomocný** — někdy to je očividné, jindy to ale bude vyžadovat nějaké nápadité popisy.

Na jeden hod můžete utratit více, než jeden bod osudu, a získat tak další přehození nebo další +2, ale pouze, pokud každým bodem vyvoláváte pokaždé jiný aspekt.

> Cynere se pokouší dotlačit obchodníka k popsání detailů zabezpečení jeho osobního trezoru tím, že se u něj na návštěvě vydává za hodnostářku. Obchodník jí dává Dobrou (+3) pasivní opozici a její dovednost Klamání je Slušná (+2).

> Lilly si hodí. Padne výsledek 0, což nic nezmění. Její výsledek zůstává Slušný, což není dost na to, aby potřebné informace získala.

> Podívá se na svou kartu postavy, pak na Amandu a říká: „Víš co, všechny ty roky, co ***Zbožňuju třpytky*** mě naučily pár věcí o tom, co je cenné a co ne. Hodlám na toho obchodníka udělat dojem povídáním o nejvzácnějších a nejcennějších kouscích jeho sbírky.“

> Amanda se usměje a přikývne. Lily odevzdá bod osudu aby vyvolala aspekt a přidá si ke svému hodu +2. To posune její výsledek na Skvělý (+4), což opozici překonává. Náležitě okouzlený obchodník se začne chvástat svým trezorem a Cynere mu pozorně naslouchá…


### Vytvoření příběhového detailu

Někdy budete chtít do příběhu přidat detail, který bude ve scéně pracovat ve prospěch vaší postavy. Můžete chtít popsat třeba vhodnou shodu okolností, například retrospektivně odůvodnit, že s sebou máte vhodné vybavení k určité činnosti („Samozřejmě, že jsem to vzal s sebou!“), objevit se v dramaticky vhodný moment, nebo naznačit, že máte společné klienty s PV, kterou jste právě potkali.

Abyste toho dosáhli, utraťte bod osudu. Svůj příběhový detail byste měli zkusit vysvětlit jeho vztažením k některému z vašich aspektů. Vypravěči, máte právo vetovat jakékoliv návrhy, které se zdají být příliš rozsáhlé, nebo hráče požádat o jejich úpravu, zejména, pokud tyto nevyhovují zbytku skupiny.

> Tajemný Zird je se svými přáteli zajat příslušníky jednoho z kmenů ze Sagrothské divočiny. Tři hrdinové jsou bez okolků hozeni před náčelníka a Amanda popíše, jak je náčelník osloví se zvláštním, hrdelním přízvukem.

> Ryan se podívá na svou kartu a říká: „Hele, já mám na kartě ***Pokud jsem tam nebyl, četl jsem o tom***. Můžu prohlásit, že jsem ten jazyk kdysi studoval, takže se s ním dokážu bavit?”

> Amandě to přijde jako docela rozumná úvaha. Ryan přes stůl přehodí bod osudu a popíše, jak Zird náčelníkovi odpovídá v jeho vlastním jazyce, což k němu přitáhne překvapené pohledy celé vesnice i jeho přátel.

> Ryan popíše, jak Zird na své přátele letmo pohlédne a prohlásí: „Knihy. Někdy byste je mohli i otevřít.“


### Vynucení

Někdy (popravdě, nejspíše velmi často) se octnete v situaci, ve které aspekt komplikuje vaší postavě život a vytváří nečekané drama. Když se to stane, vypravěč vám nabídne komplikaci, která by mohla nastat. To se nazývá vynucení.

Vynucení může znamenat, že vaše postava automaticky selže v nějakém cíli, nebo že bude mít omezené možnosti volby, nebo že cokoliv, o co se postava pokoušela, zastíní nějaký nezamýšlený důsledek. Můžete mezi sebou trochu smlouvat ohledně detailů, abyste dosáhli situace, která bude v danou chvíli nejvhodnější a nejdramatičtější.

Když komplikaci přijmete, dostanete za své problémy bod osudu. Pokud chcete, můžete bod osudu zaplatit, abyste komplikaci zabránili, ale doporučujeme vám to moc nedělat — velmi pravděpodobně budete ten bod osudu potřebovat později a přijmout vynucení přináší do příběhu vaší hry drama (a tedy zábavu).

Hráči, pokud se rozhodnutí, které jste právě učinili, bude vázat k některému z vašich aspektů, tak si budete sami říkat o vynucení, pokud budete chtít, aby se v něm objevily nějaké komplikace. Vypravěči, vy budete vynucovat, když budete chtít, aby na postavy svět reagoval nějakým komplikujícím nebo dramatickým způsobem.

Kdokoliv u stolu může navrhnout, co by mohlo být vhodné vynucení pro kteroukoliv postavu (včetně jejich vlastní). Vypravěči, máte poslední slovo v tom, zda je vynucení platné nebo ne. A pokud uvidíte, že vynucení nastalo samovolně jako důsledek hry, ale nebylo odměněno žádnými body osudu, ozvěte se.

> Landon má aspekt ***Manýry řeznického psa*** a v Ictheryi se se svými přáteli účastní výročního Velkého bálu, významné události královského dvora.

> „Jak se potloukáte okolo,“ popisuje hráčům Amanda, „stylově oblečená mladá dáma odchytí Landona a odvede jej stranou ostatních. Chvíli si jej prohlíží a pak se s ním dá do řeči, očividně zaujata tím, jak odlišně mezi vší tou noblesou vypadá.“ Podívá se na Lennyho. „Co děláš?“

> Lenny jí odpoví: „Eh... no, nejspíš jí požádám o tanec, zkusím s ní držet krok a něco o ní zjistit.“

> Amanda podrží nad stolem bod osudu a říká: „A nezvrtne se to náhodou trochu, vzhledem k tomu, jaký je Landon úžasný přeborník v dvorní etiketě?“

> Lenny se jízlivě usměje a odpoví: „Jo, předpokládám, že jí Landon velmi rychle urazí, což bude mít své následky. Ten bod osudu si vezmu.“

> Amanda s Lennym chvilku domlouvají detaily toho, jakého konkrétního přešlapu se Landon dopustí, a pak Amanda popíše příchod královských gardistů. „Možná byste se měl naučit, jak se správně mluví s Ictheryiskou velkovévodkyní, cizinče,“ prohlásí jeden z nich.

> Lenny zvrátí hlavu a Amanda se na něj ďábelsky zašklebí.


## Začněte hrát!

Tohle jsou základní věci, které k hraní Fate potřebujete znát. Následující kapitoly jdou u všeho, co jsme probrali výše, do většího detailu a ukáží vám, jak dát vaší hře rozlet.

::: card Kam odtud pokračovat
* Kapitola *Tvorba hry* vás provede procesem přípravy vaší hry, takže by to nejspíše měla být vaše další zastávka. *Tvorba postavy* vám následně ukáže, jak si vytvořit postavy, které budete hrát.
* Hráči, vy si nejspíše budete chtít přečíst *Akce a důsledky* a *Dlouhou hru*, abyste pronikli do všech možností toho, co lze ve hře dělat a jak svou postavu během hry rozvíjet.
* Vypravěči, vy se budete chtít seznámit s celou knihou, ale zejména jsou pro vás důležité kapitoly *Vedení hry* a *Scény, sezení a scénáře.*
:::

